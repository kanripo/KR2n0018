# -*- mode: mandoku-view; -*-
#+TITLE: 隸續
#+DATE: 2015-08-24 22:54:23.773705
#+PROPERTY: ID KR2n0018
#+PROPERTY: BASEEDITION WYG    
#+PROPERTY: JUAN 卷二
<pb:KR2n0018_WYG_002-1a>¶
欽定四庫全書¶
　𨽻續卷二¶
　　　　　　　　　　　　　宋　洪适　撰¶
　　新莽候鉦¶
候鉦重五十來斤新始建國地皇上戊二&KR1013;右上上晦¶
造□夫放守史凡掾大夫左丞守令嘉掌共工大夫(闕/二)¶
　右候鉦四十二字闕二字王莽地皇二年所作紹興¶
　中出於金州今在毗陵胡承公家漢器如館陶釜甘¶
<pb:KR2n0018_WYG_002-1b>¶
　泉内者鐙之類雖非彞鼎間古文葢猶是篆體獨此¶
　器所書有波畫字尤清勁與漢末筆法無異孰謂西¶
　都隸字皆古拙乎范史祭祀志東夷傳俱有建武中¶
　元之文與此所謂始建國地皇相類語在何君閣道¶
　碑說文桼象形如水滴而下賈山云桼塗其外是也¶
　而漆枲絺紵椅桐梓漆之類經傳已多借用至今反¶
　以桼為古字漆沮之漆却有省其水者韓勑碑書漆¶
　作□此云重五十來斤者隸法小變而借用作七也¶
<pb:KR2n0018_WYG_002-2a>¶
　呉天璽年國山碑云神女告徵表祥者世有桼唐裵¶
　談司刑寺佛跡碑云長安貳□漆□夫豈無據乎惟¶
　北齊文宣以七為漆而誅上黨王渙則冤哉虐也數¶
　自壹貳至於玖拾莫非假借獨㭍字鄙俗無它訓若¶
　倣古而用漆桼豈不韻勝莽本傳云莽自以土行故¶
　令太傅府置戊曹以戊子代甲子為六旬之首冠用¶
　戊子為元日昏以戊寅之旬為忌日令太史推三萬¶
　六千厯紀六歳一改元遂改元為地皇其所下書有¶
<pb:KR2n0018_WYG_002-2b>¶
　上戊六年之文孟康注云上戊者莽所作厯名故此¶
　云上戊二年也趙氏有居攝墳壇刻石其一曰上谷府¶
　卿墳壇一曰祝其卿墳壇皆居攝二年造趙云上谷¶
　郡名祝其縣名王莽時官名日易史家不能盡紀不¶
　知府卿祝其卿為何官予嘗於廣漢屬國造橋碑論¶
　之矣應劭所云大縣有丞左右尉所謂命卿三人漢¶
　隸有呉郡府丞武開明碑而武榮碑中稱之曰呉郡¶
　府卿又沈子琚緜竹江堰碑云縣丞王卿則居攝墳¶
<pb:KR2n0018_WYG_002-3a>¶
　壇刻乃上谷府丞祝其丞也予未獲此二碑因說王¶
　莽候鉦故并及之¶
　　耿氏鐙¶
延光四&KR1013;二月耿氏作鐙比二工張□造¶
　右耿氏鐙安帝延光四年所作見於錢唐薛尚功彞¶
　器款識碑比二者言如此器之比有二也兩漢器物¶
　銘存于今者皆是篆文獨此一鐙用隸第薛君酷好¶
　篆古不習隸法模勒不精頗失其精未知此器今藏¶
<pb:KR2n0018_WYG_002-3b>¶
　於誰氏也¶
　　五君桮柈文¶
大老君¶
西海君¶
東海君¶
真人君¶
仙人君¶
　右五君桮柈文十五字子所見者已裝治成帙不得¶
<pb:KR2n0018_WYG_002-4a>¶
　詳其形製五君之旁有棬各三徑三寸餘其中者圓¶
　若碑碣之穿上下二棬則&KR2330;褊不勻亦有闕其一者¶
　藏碑若歐趙皆所無有復不見於諸家雜說中殆莫¶
　知其為何物獨武陽黄伯思長睿作洛陽九詠其瞻¶
　上清一篇中云窪柈五兮石桮九饗西后兮腏東后¶
　所注甚詳今并録其詞云睠邙阜兮北睇眇璿題兮¶
　雲際羌胡為兮斯宫肇先唐兮六世(唐初北邙/有老子廟)¶
　　(開元末廟北别建𤣥/微觀後曰上清宫)蕊殿兮穹崇桂棟兮椒墉綺¶
<pb:KR2n0018_WYG_002-4b>¶
　疏晃兮杲日瑶鐸韻兮曽空峨雲冠兮紛羽袂飇為¶
　車兮鶴為驥瞹羣眞兮飛軿悉雲從兮仙李日旂兮¶
　霞斾騰玉虯兮沛艾穀祖祀兮肅祗堟瓊章兮綷䌨¶
　(唐明皇朝謁齋宿/斯宫有詩石存焉)焕妙繪兮秀發五龍儼兮千鷺列¶
　悼兩駮兮壒䝉隨一埽兮煙滅(宫壁有呉𤣥𤣥畫即杜/甫稱五聖聯龍衮千)¶
　(官列雁行本朝祥符中府吏以其故暗剗而更畫森/羅妙絶之跡一旦埽地矣李西臺建中得數像□齋)¶
　(壁後為大/水所没)鬱梁子兮翠枝樛藏史西兮麗紺牛度函¶
　闗兮代邈木何為兮此留(殿有古木相傳名梁子木/老子以繫青牛葢後人假)¶
<pb:KR2n0018_WYG_002-5a>¶
　(託明/甚)窪柈五兮石桮九饗西后兮腏東后若胚渾兮¶
　自然差眇茫兮難究(宫中有石上列圓穴五橢穴九/俗謂之九卯石側谷有題記曰)¶
　(大老君真人君仙人君東海君西海君字與漢人隷/法同其穴殊無刋刻之跡乃漢世所作以祠真仙耳)¶
　(圓者代柈橢者代桮就石為之若窪尊之類或謂晉/世仙人白仲理作此鍊丹非也葢字畫類漢世隸不)¶
　(類晉/體)柏翠兮棃紅金井露兮玉橙風思少陵兮不可¶
　再得吾獨吟乎山之側又東觀餘論載政和中黄君¶
　瞻上清跋語云此碑帙有五君桮柈文故書於右且¶
　云欲考桮柈所以者觀此可知也宣和殿藏碑録以¶
<pb:KR2n0018_WYG_002-5b>¶
　為漢碑面名之曰真人君石樽刻與四老神祚机刻¶
　石同帙良由此石就其上有器物之狀以祀五君故¶
　或謂之桮柈或謂之石樽而黄君之詞可據始知是¶
　洛陽上清宫中之物其文惟大老君三字最大葢尊¶
　老子也西海真人六字却似晉人筆札豈鐫刻有工¶
　拙乎六經無真字獨於諸子見之延熹中蔡邕作王¶
　子喬碑及仙人唐公房碑皆有真人之稱矣¶
　　征南將軍劉君神道¶
<pb:KR2n0018_WYG_002-6a>¶
有漢征南將軍劉君神道¶
　右征南將軍劉君神道十字大小與王稚子闕相類¶
　而剛勁過之惟後兩字刓損兩漢雜號將軍掌征伐¶
　背叛事訖則罷不常置也唐杜佑云四征興於漢代¶
　四安起於魏初四鎮通於柔逺四正止於喪亂在光¶
　武時岑彭嘗建征南之號矣牛僧孺𤣥怪録載盧公¶
　渙為明州刺史時有盜發漢征南劉將軍墓者葢在¶
　明之翁山縣其官氏偶同非此劉君也¶
<pb:KR2n0018_WYG_002-6b>¶
　　司農劉夫人碑¶
漢故(下/闕)¶
<pb:KR2n0018_WYG_002-7a>¶
　右司農夫人碑漢太尉許馘之室也首行有標題之¶
　文石已刓剝所存數十百字其漫漶者强半惟次行¶
　獨全故知其姓劉氏而為山陰之人其辭惟數句可¶
　讀如云體性純淑非禮不行及孫息盈房而已其云¶
　徳配古列任似者以姒為似也字畫多雜篆體所書¶
　以字全類孔宙碑其它偏旁多與故民呉公碑中山¶
　相薛君題額相類應劭漢官儀所載三公孝靈時有¶
　呉郡陽羡許馘季軼范紀光和四年馘以衛尉代劉¶
<pb:KR2n0018_WYG_002-7b>¶
　寛為太尉今許氏兩墓皆在宜興而此碑猶在夫人¶
　冢旁呉處厚青箱雜記云義興有許馘廟其碑許邵¶
　所作唐開元諸孫重刻碑陰有八字云談馬礪畢王¶
　田數七徐延休讀之曰談馬即言午言午許字礪畢¶
　必石卑石卑碑字王田乃千里千里重字數七是六¶
　一六一是立字今其殘碑纔有數十字其間載許君¶
　自司農遷衛尉此又稱劉氏為司農夫人則銘墓時¶
　許猶未為衛尉也其碑在光和之前無疑建康王厚¶
<pb:KR2n0018_WYG_002-8a>¶
　之云其友陽羡邵偉嘗泛舟過許氏叢冢見水濵一¶
　石舉而察之則許君殘碑也邵遂載以歸厚之字順¶
　伯樂古多聞山陰石臺卿亦佳士搜奇抉怪埤助此¶
　書為多¶
　　任君殘碑陰¶
(上闕/三)四&KR1013;九月十日五官掾(闕/十)令　君(闕/三)主(闕/七)何治(闕/五)¶
先桓守史景(闕二/十五)故官石官二(闕十/四)屮(闕/二)七(闕/四)四千木¶
(闕/二)直千二百(闕/二)鼎縛官(闕/二)直九百(闕/三)屮二　三千　百¶
<pb:KR2n0018_WYG_002-8b>¶
君殘官石&KR0708;校見左石廟&KR0556;時主事(闕/十)掾杜峻□珍史¶
何　□　又(下/闕)¶
　右任君殘碑蜀人謂之武帝先生任君碑陰所謂先¶
　生似若𤣥儒先生婁夀之類第武帝二字必有譌也¶
　此碑可辨者不盈百字惟掾杜峻孟珍姓名獨存何¶
　孟二史僅有其姓前有四年九月十日五官掾字而¶
　紀年及名氏皆闕中有直千二百直九百及四千三¶
　千字又有石屮木莋及廟就字葢是計繕脩所費豈¶
<pb:KR2n0018_WYG_002-9a>¶
　任君有祠于彼而邦人尊事之乎¶
　　舉吏張𤣥殘題名碑¶
舉吏汝南細陽張𤣥(下/闕)魏郡内黄(下/闕)千故吏河内林慮¶
(闕/四)二千(上/闕)薛令寧陽(闕/四)千門生濟南郡平(闕/二)文　千門¶
生濟南梁鄒虞升仲遷二千門生東郡范夏(闕/二)二千門¶
生東郡東(闕/六)門生東郡(闕/七)千門生平(下/闕)安徳(下/闕)千門生¶
　南(下/闕)門(下/闕)千門生任城(下/闕)門生(下/闕)千(上/闕)和五百門生¶
(下/闕)五百門生(下/闕)門生(下/闕)¶
<pb:KR2n0018_WYG_002-9b>¶
　右舉吏汝南張𤣥殘題名其可見者故吏河内一人¶
　門生東郡三人門生濟南二人門生平原任城各一¶
　人薛令有其官而亡其姓名惟虞升一人郡邑名字¶
　及所出錢無一字闕者漢碑稱舉將者有二外黄令¶
　高彪碑稱潁川太守文君為舉將三公山碑元氏尉¶
　樊子義稱常山相馮君為舉將其自稱舉吏者獨於¶
　此碑見之¶
　　公乘伯喬殘題名¶
<pb:KR2n0018_WYG_002-10a>¶
(上/闕)廣都公乘伯喬(上/闕)曹守長郫審叔雍¶
　右公乘伯喬殘題名所存者一列二人廣都及郫皆¶
　蜀郡之邑而所題者乃其蓋字西州之殘碑也¶
　　雒陽稚子六字¶
先置雒陽稚子¶
　右雒陽稚子六字其大小與王稚子二(闕/)相若而波¶
　磔不越乎規矩之外亦刻於稚子闕上但殘闕不具¶
　無先後之序¶
<pb:KR2n0018_WYG_002-10b>¶
　　平陽府君六字¶
平陽府君紂神¶
　右平陽府君六字葢漢神道所刻者石缺不全莫知¶
　為何人漢字存于今鮮矣譬之麒麟一毛虯龍片甲¶
　皆可貴也¶
　¶
　¶
　𨽻續卷二¶
